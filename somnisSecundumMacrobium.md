
# De somniis secundum Macrobium Theodosium {#de-somniis-secundum-macrobium-theodosium .wp-block-post-title .has-x-large-font-size}

### Responsio ad Andream Alcorem {#responsio-ad-andream-alcorem .wp-block-heading}

Quod fortasse legisti, amicus meus, Andreas Alcor, praeclare sententiam
Artemidori, quae ex ejusdem Onirocriticis dignosci potest, [de somniis
adumbravit].
Nos autem illius operis ignarae, tamen Theodosii *in Somnium Scipionis
Commentarios* non invenustos legimus, in quis et latine et erudite
somniorum genera
disserit.
Viderimus ergo, quae genera sint somniorum, et quae praesagiant, et
quibus credendum sit; hac utemur scientia, ut nomen tribuamus somnio
Andreae.

### **De Somnio Scipionis** {#de-somnio-scipionis .wp-block-heading}

M. Tullius Cicero, inclitus orator et disertus philosophus, qui
philosophiae semina, hinc illinc fere sine
discrimine sumpta, cum vero reipublicae statu commiscere
cupiebat, libros *de Republica* sex conscripsit, saeculo undevicesimo
redinventos, quorum duo paene intacti extant ad nostram aetatem, reliqui vero libri
magis ex veterum testimoniis cognoscuntur, quam ex manuscripto extanti.
*De Republica* libri cum Platonis *Πολιτείᾳ* non immerito comparentur,
nam Tullius, ut Theodosius probat, in sexto Platonem imprimis
assequitur, qui litteris mandavit *τὸν τοῦ Ἠρὸς τοῦ παμφυλίου μῦθον*.
Quod autem Platonem exprobraverant imperiti, quia in eodem libro, quo,
ut poetae fabulosi e republica dispellerentur, monuerat, fabulose nimis
militem mortuum vitae redditum asseveraret, Cicero probabiliorem
*narrationem fabulosam* finxit: Scipionem Aemilianum paullo ante
Karthaginem expugnatam ea somniasse, quae Er mortuus
viderat.

Somniavit ergo se in caelum assumi, uti loqueretur cum Scipione
Africano. Africanum igitur futurum vitae Aemiliani cursum praenuntiare,
de virtute sermonem asserere, vitae verae post mortem sententiam
monstrare.
Inde Paulum, patrem suum, venire de caelestibus globis et gloriae
omniumque rerum terrestrium vanitate locutum. Simile videtur colloquium
illi, quod e graeco vertit Appuleius platonicus, cuj nomen
*Asclepius*.

Haec libri sexti pars commemoratur non modo a Theodosio, sed etiam a
Favonio Eulogio, sancti Augustini discipulo, qui *Disputationem de
Somnio Scipionis* haud aequa a nostri saeculi doctoribus sedulitate
lectam conscripsit. Verum *Disputatio* durius intellegitur, quam
*Commentarii;* numerorum enim, Chalcidii scientiam
usurpans,
arcana illustrat. (Haec omnia siquis calumniatus erit, quod nequaquam ad
rem pertineant, non infitias ibo me aberrasse a proposito.)

### **De somniorum generibus speciebusque** {#de-somniorum-generibus-speciebusque .wp-block-heading}

Quot igitur approbat Theodosius esse somniorum genera? Et quae sunt
eorum nomina? Quinque vult esse, quorum nomina sic memorat:

> Aut enim est *ὄνειρος* secundum graecos, quod latini *somnium* vocant,
> aut est *ὄραμα*, quod *visio* recte appellatur, aut est *χρηματισμός*,
> quod *oraculum* nuncupatur, aut est *ἐνύπνιον*, quod *insomnium*
> dicitur, aut est *φάντασμα*, quod Cicero, quotiens opus hoc nomine
> fuit, *visum*
> vocavit.

Insomnium dicit non dignum interpretatione, quod cura oppressi tantum
illud in somnis videant; visum item non interpretandum, quod
somniculosis dormitantibusque obveniant, ut in se videantur irruere vani
hostes et umbrae. Post haec ergo,

> His duobus (inquit) modis ad nullam noscendi futuri opem receptis,
> tribus ceteris in ingenium divinationis
> instruimur.

Postea parco sermone exponit, quale unumquodque ex reliquis sit genus:

> Est (inquit) oraculum quidem, quum in somnis parens vel alia sancta
> gravisve persona, seu sacerdos, vel etiam deus aperte, eventurum quid,
> aut non eventurum, faciendum, vitandumve denuntiat. Visio est autem,
> quum id quis videt, quod eodem modo, quo apparuerant, eveniet.
> \[.....\] Somnium (inquit) proprie vocatur, quod tegit figuris et
> velat ambagibus non nisi interpretatione intellegendam significationem
> rei, quae demonstratur, quod, quale sit, non a nobis exponendum est,
> quum hoc unusquisque ex usu, quid sit
> agnoscet.

Exinde somniorum species quinque exponit ad hunc modum:

> Aut \[.....\] (inquit) proprium, aut alienum, aut commune, aut
> publicum, aut generale est. Proprium est, quum se quis facientem
> patientemve aliquid somniat; alienum, quum alium; commune, quum se una
> cum alio; publicum est, quum civitati forove, vel theatro, seu
> quibuslibet publicis moenibus actibusve triste vel laetum quid
> aestimat accidisse; generale est, quum circa solis orbem lunaremve
> globum, seu alia sidera, vel caelum omnesve terras aliquid somniat
> innovatum.

Profitetur inde somnium Scipionis ex hisce omnibus constare unum.
Iccirco scire licet unicum somnium tribus quinquies muneribus commixtis
una fungi posse.

### **Somnium Andreae** {#somnium-andreae .wp-block-heading}

Supposuimus somnium Andreae, ut, siquis non legerit illius paginam,
intellegat, quae dicam. Sed tamen utique iterum exhortor, ut quisquis
meam legit, se ad
[illius]
conferat, ut toto nuntio fruatur.

> *Conclave* (inquit) *video nullo colore pictum, in medio conclavi
> lectum candidum. Hoc in lecto puella jacet intermortua, cujus pectus
> umbra quaedam gladio transfigit, quae statim
> exspirat.*

Cujus nunc generis somnium Andreae secundum Theodosium fuerit, tractare
ordior. An fuerit insomnium aut visum, operae pretium non est inquirere;
verum enim eventurum aliquid praenuntiavit, nec fuit Andreas cura
oppressus vel perturbatus, nec umbris in se aggredientibus expavit.
Oraculum haudquaquam fuisse videatur, quod nemo eum alloquebatur --- nec
parens, nec deus, nec angelus, nec genius, nec quaequam divinorum imago.
Nec tamen visio mihi videtur, quod reapse puella non gladio tranfixa
est. Somnium igitur proprie nuncupare convenit, quod non sine
interpretatione intellegi potuit.

Qua tandem specie utitur? Videlicet non proprium erat, quod Andream
ipsum haud monstrabat; neque igitur videtur commune. Num fuerit
publicum, propalam ostensum est, quod nihil de republica disseritur.
Nihil de caelo nec terrarum specie somniatum est; ideo ne generale erat
quidem. Restat igitur solum alienum, quod de aliena fortuna praesagivit.

Quamobrem ea, quae viderit in somnis Andreas, somnium alienum proprie
dici constat, teste Macrobio Ambrosio Theodosio, viro illustri,
philosophiae doctore, veterum scientiae inclito propugnatore.

