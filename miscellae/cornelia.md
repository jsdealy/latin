# Cornelia (ca. 190-115 BCE) ad Gaium filium Fragmentum

Dices{>fateberis} pulchrum esse inimicos ulcisci. Id neque maius neque pulchrius cuiquam
atque mihi{>atque mihi = quam mihi} esse videtur, sed si liceat re publica 
salva ea persequi. Sed quatenus id fieri non potest, multo tempore 
multisque partibus inimici nostri non peribunt atque, uti{>ut} nunc sunt, 
erunt potius quam res publica profligetur{>profligo, are = obruo, ere} atque pereat.

[...] verbis conceptis deierare{>deiurare} ausim, praeterquam qui Tiberium
Gracchum necarunt, neminem inimicum tantum molestiae tantumque laboris, quantum
te ob has res, mihi tradidisse; quem oportebat omnium eorum, quos antehac habui
liberos, partis eorum tolerare atque curare, ut quam minimum sollicitudinis in
senecta haberem, utique quaecumque ageres, ea velles maxime mihi placere, atque
uti nefas haberes{>atque ut nefas crederes} rerum maiorum adversum meam
sententiam quicquam facere{>quicquam maioris momenti facere quod adversum meam
sententiam sit}, praesertim mihi, cui parva pars vitae restat. Ne id quidem tam
breve spatium potest opitulari{>opitulari = adiumentum adferre}, quin et mihi
adversere{>adverseris, i.e., obstes} et rem publicam profliges? Denique quae pausa erit? Ecquando desinet
familia nostra insanire? Ecquando modus{>finis} ei rei haberi poterit? Ecquando
desinemus et habentes et praebentes molestiis desistere? Ecquando perpudescet{>valde pudebit}
miscenda atque perturbanda re publica?{>miscendae atque perturbandae rei publicae causa} 
Sed si omnino id fieri non potest, ubi ego mortua ero, petito tribunatum; per me facito quod lubebit, cum ego non
sentiam. Ubi mortua ero, parentabis{>parentare = rituobus mortuorum fungi} mihi et invocabis deum parentem. In eo
tempore non pudebit te eorum deum preces expetere, quos vivos atque praesentes
relictos atque desertos habueris? Ne ille sirit{>Ne ille sinat} Iuppiter te ea perseverare{>pergere}, nec
tibi tantam dementiam venire in animum. Et si perseveras, vereor ne in omnem
vitam tantum laboris culpa tua recipias, uti in nullo tempore tute tibi placere
possis.
